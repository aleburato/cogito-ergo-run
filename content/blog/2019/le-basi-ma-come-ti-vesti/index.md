---
title: "Le basi: ma come ti vesti?"
date: "2019-09-11"
featuredImage: "./elvis-runner.jpg"
featuredImageDesc: "Un podista vestito da Elvis durante la Maratona di Berlino del 2018"
---

Ovvero, dell'equipaggiamento ed altre importantissime sciocchezze.

Le prime volte mi sono affidato ai ricordi --vaghi-- delle lezioni di ginnastica alle medie. Sicché, **tuta di cotone pesante** XXXL di Decathlon (ché l' _acetato_ è il male, fa sudare, poi puzzi di bestia sintetica), **scarpe "da ginnastica"** (in realtà un paio di vecchissime Merrell usate per chissà quale trekking improvvisato tanti anni prima e ormai derubricate a "scarpacce da lavoro"), **maglietta di cotone**, **calzini di spugna** ruvidi come la carta vetrata e un vetusto **k-way** a stroncare sul nascere ogni speranza di traspirazione --a volte avessi freddo.

Perché si sa: _"se non sudi non hai veramente fatto sport"_[^1] e: _"più sudi, più dimagrisci"_[^2].

Ci ho marciato per mesi conciato così, una specie di Omino Michelin tarantolato. Poi ho iniziato a correre e --da bravo nerd-- mi sono fatto contagiare dalla cosiddetta G.A.S (_Gear Acquisition Syndrome_, vale a dire _"Sindrome da Acquisto [compulsivo] di Attrezzatura"_).

Per fortuna il **Furio** che è in me ha preteso che prima di acquistare un qualsiasi gadget/capo di abbigliamento mi informassi fino allo sfinimento: recensioni, video su YouTube, comparative, tabelle, pareri di amici etc. _(Magda?)_

Alla fine ho concluso che la corsa è uno sport benedetto dalla semplicità. Come nella Fotografia, l'obiettivo è _sottrarre_, ridurre all'essenziale:

- innanzitutto un buon **paio di scarpe** adatte alla tua _stazza_, ai tuoi difetti di _postura_ e alla tua _esperienza_: sulle scarpe torneremo in dettaglio in un post dedicato, ché manco a dirlo sono la cosa più importante.
- dentro alle scarpe ci vanno i **calzini**, che non possono essere quelli del mercato a 5 euro 3 paia ma _tecnici_, rinforzati nei punti giusti, non troppo corti (da evitare nel modo più assoluto i "fantasmini").
- devi _foderare_ le gambe in un paio di **leggins**, lunghi o corti a tua scelta. Molti preferiscono i classici pantaloncini larghi da maratoneta: con quelli le mie cosce grassocce si irritano in maniera dolorosissima per lo sfregamento, inoltre sono molto meno efficaci nel mantenere il calore e/o assorbire il sudore. Insisto: per le gambe, aderente è sempre meglio.
- se hai il pisellino, a meno che i leggins non abbiano rinforzi appositi, non scordare le **mutande**: far ballonzolare tutto l'abbecedario non è cosa, per motivi che non sto a spiegare perché sù, dai, ci si arriva.
- se hai il seno, il **reggiseno sportivo** è obbligatorio, per i motivi di cui sopra.
- per la parte superiore del corpo, dipende dalle condizioni climatiche. Col bel tempo basta una **maglia tecnica** traspirante, sotto la quale potrai aggiungere, nella mezza stagione, uno **strato di base** (ossia una maglia tecnica a compressione, l'equivalente dei leggins ma per il busto). Con il freddo vero e proprio si passa a strato di base + **felpa tecnica** con eventuale **antivento** (un k-way il più leggero possibile) per evitare orrende "righiacciature".
- **un paio di occhiali sportivi possibilmente fotocromatici**: proteggono dal sole, che soprattutto al mattino e al tramonto è fastidiosissimo e dai varii detriti che il vento si diletterà a soffiarvi negli occhi nei momenti meno opportuni.
- un **berretto tecnico** per proteggere la testa dal caldo e dal freddo.

La regola generale è: _nel dubbio, vestiti leggero_. Meglio avere freddo che patire il caldo, tieni conto che durante una corsa fatta bene la temperatura del corpo si alza di 8-10 gradi. Quindi: prima di iniziare a correre dovresti sentire un po' di freddo, anche ai limiti del fastidio, senza arrivare a battere i denti, ovviamente. Se esci fuori e stai bene da subito, probabilmente scoppierai dal caldo..

[^1]: è una sciocchezza colossale.
[^2]: vedi sopra.
