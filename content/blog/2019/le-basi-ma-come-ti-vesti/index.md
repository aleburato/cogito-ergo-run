---
title: "Le basi: ma come ti vesti?"
date: "2019-09-11"
featuredImage: "./elvis-runner.jpg"
featuredImageDesc: "Un podista vestito da Elvis durante la Maratona di Berlino del 2018"
---

Ovvero, dell'equipaggiamento ed altre importantissime sciocchezze.<!-- end -->

Le prime volte mi sono affidato ai ricordi --vaghi-- delle lezioni di ginnastica alle medie. Sicché, **tuta di cotone pesante** XXXL di Decathlon (ché "l'acetato" è il male, fa sudare, poi puzzi di bestia sintetica), scarpe **"da ginnastica"** (in realtà un paio di vecchissime Merrell usate per chissà quale trekking improvvisato tanti anni prima e ormai derubricate a "scarpacce da lavoro"), **maglietta di cotone**, **calzini di spugna** ruvidi come la carta vetrata e un vetusto **k-way** a stroncare sul nascere ogni speranza di traspirazione --a volte avessi freddo. Perché si sa: _"se non sudi non hai veramente fatto sport"_[^1] e: _"più sudi, più dimagrisci"_[^2].

Ci ho marciato per mesi conciato così, una specie di Omino Michelin tarantolato. Poi ho iniziato a correre e --da bravo nerd-- mi sono fatto contagiare dalla cosiddetta G.A.S --_Gear Acquisition Syndrome_, vale a dire _"Sindrome da Acquisto (compulsivo) di Attrezzatura"_.

Per fortuna il [Furio](https://www.youtube.com/watch?v=QZ3je_jOChY) che è in me ha preteso che prima di acquistare un qualsiasi gadget/capo di abbigliamento mi informassi fino allo sfinimento: recensioni, video su YouTube, comparative, tabelle, pareri di amici, insomma: _Magda?_

Alla fine ho concluso che la corsa è uno sport benedetto dalla semplicità. Come nella Fotografia, l'obiettivo è _sottrarre_, ridurre all'essenziale:

- innanzitutto un buon **paio di scarpe** adatte alla tua stazza, ai tuoi (inevitabili) difetti di postura e alla tua esperienza. Esaurire l'argomento in questa sede è impossibile, ci sono interi siti dedicati solamente a [recensioni di scarpe da running](https://www.solereview.com/). Agli inizi puoi anche andare sul sicuro e farti consigliare un buon paio di scarpe neutre molto ammortizzate. Poi dovrai approfondire e capire se sei un pronatore, un neutro o un supinatore, e tante altre cose.
- dentro alle scarpe ci vanno i **calzini**, che non possono essere quelli del mercato a 5 euro 3 paia ma _tecnici_, rinforzati nei punti giusti, non troppo corti (da evitare nel modo più assoluto i "fantasmini").
- devi foderare le gambe in un paio di **leggins**, lunghi o corti a tua scelta. Molti preferiscono i classici pantaloncini larghi da maratoneta, personalmente li trovo insopportabili: le mie cosce grassocce si irritano dopo poco per lo sfregamento, inoltre i pantaloncini laschi sono molto meno efficaci nel mantenere il calore e/o assorbire il sudore. Insisto: per le gambe è sempre meglio usare indumenti fascianti.
- se hai il pisellino, a meno che i leggins non abbiano rinforzi appositi, non scordare le **mutande**: far ballonzolare tutto l'abbecedario non è cosa, per motivi che non sto a spiegare perché sù, dai, ci si arriva.
- se hai il seno, il **reggiseno sportivo** è obbligatorio, ché lo spettacolo è decisamente più gradevole ma persistono i motivi di cui sopra.
- per la parte superiore del corpo, dipende dalle condizioni climatiche. Col bel tempo basta una **maglia tecnica** traspirante, sotto la quale potrai aggiungere, nella mezza stagione, uno **strato di base** (ossia una maglia tecnica a compressione, l'equivalente dei leggins ma per il busto). Con il freddo vero e proprio si passa a strato di base + **felpa tecnica** con eventuale **antivento** (un k-way il più leggero possibile) per evitare orrende "righiacciature".
- **un paio di occhiali sportivi possibilmente fotocromatici**: proteggono dal sole, che soprattutto al mattino e al tramonto è fastidiosissimo e dai varii detriti che il vento si diletterà a soffiarvi negli occhi nei momenti meno opportuni.
- un **berretto tecnico** per proteggere la testa dal caldo e dal freddo.
- ultimo ma non meno importante, un piccolo **marsupio/fascia** dove riporre cellulare e chiavi. Non metterli nell'eventuale tasca dei pantaloni e/o del k-way perché _qualsiasi cosa che sbatacchia dopo 5 minuti diventa insopportabile._

## Ma quanto ti vesti?

La regola generale è: _nel dubbio, vestiti leggero_. Meglio avere freddo che patire il caldo, tieni conto che durante una corsa fatta bene la temperatura del corpo si alza di 8-10 gradi. Quindi: prima di iniziare a correre dovresti sentire un po' di freddo, anche ai limiti del fastidio, senza arrivare a battere i denti, ovviamente. Se esci fuori e stai bene da subito, probabilmente scoppierai dal caldo.

## Ma dove ti vesti?

Consiglio pratico: entra in un Decathlon qualsiasi e prendi tutto ciò che ti serve, comprese le scarpe ([queste](https://www.decathlon.it/scarpe-uomo-kiprun-long-blu-id_8547276.html), per carità, non quelle a bassissimo costo). È inutile spendere troppo se ancora non sai se la corsa fa per te o meno, e parliamo comunque di un livello qualitativo più che adeguato.

## E l'orologio GPS supersmart? E la musica?

![Podista con smartwatch, photo by Zan Ilic on Unsplash](runner-watch.jpg)

Fino a che non riesci a correre per almeno **40 minuti di fila**, non ha molto senso misurare le prestazioni velocistiche e/o monitorare la frequenza cardiaca: andrai molto piano, puoi stare tranquillo e fidarti del tuo corpo.

Per quanto riguarda la **musica**, fai te: a me distrae, preferisco abbandonarmi al suono dei miei passi e al ritmo del mio respiro --ma agli inizi anche io la ascoltavo. Vedi tu, non è così importante, magari inizia con la musica e appena puoi prova a farne a meno. _Ridurre all'essenziale,_ giusto?

P.S.: se mai arriverai a correre una gara competitiva in cui si assegna un titolo, scoprirai che la musica è [vietata dal regolamento](https://www.correre.it/auricolari-cuffie-per-musica-in-gara/) perché considerata _doping_. _Sicché..._

[^1]: È una sciocchezza colossale.
[^2]: Vedi sopra.
