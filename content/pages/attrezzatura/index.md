---
title: "Attrezzatura"
---

# Gli attrezzi del mestiere

Nel caso ti interessasse, questi sono gli strumenti che utilizzo per accompagnarmi nella corsa. _Caveat emptor:_ i link portano all'affiliazione di Amazon perché due eventuali spiccioli di commissione non guastano e a te non costa nulla. Detto questo, **_io non faccio marchette_**: qui troverai solo i pochi oggetti che utilizzo regolarmente durante i miei allenamenti, comprati con i miei soldi e non _"in prova"_.

## L'orologio: Polar Vantage M

[![Il mio orologio sportivo: Polar Vantage M](polar_vantage_m_sw.jpg)](https://amzn.to/2Z9ptva)

Sono da sempre un affezionato utente di Polar. Trovo che a differenza del gigante Garmin, l'azienda Finlandese riesca sempre a creare prodotti essenziali, senza riempirli di gadget e funzionalità che poco hanno a che fare con lo sport e l'allenamento e molto con "moda" del momento (musica, pagamenti etc). Inoltre, la piattaforma online [Polar Flow](https://www.polar.com/it) non ha eguali per qualità di programmi di allenamento e analisi dei dati raccolti.

Ho iniziato con il glorioso M400, ormai fuori produzione, sono passato a [M430](https://amzn.to/36UAByD), che rappresenta ancora un'ottima scelta per chi cerca affidabilità a un prezzo ridicolo e mi sono recentemente aggiornato al [Vantage M](https://amzn.to/2Z9ptva), che mi sta dando grandi soddisfazioni e non mi costringe a nasconderlo nell'uso quotidiano --perché anche l'occhio vuole la sua parte e diciamocelo, lo M430 è brutto come il peccato.

## La fascia cardio: Polar H10

[![La mia fascia cardio: Polar H10](polar_h10.png)](https://amzn.to/2tKNNrB)

Un allenamento serio presuppone un controllo costante e preciso del battito cardiaco, soprattutto quando si iniziano a fare sessioni ad alta intensità (intervalli e ripetute). Per quanto i sensori si siano evoluti negli ultimi anni, **_la lettura del battito cardiaco dal polso o comunque tramite sensore ottico NON è affidabile, MAI_**. Non importa se hai l'ultimo sportwatch in titanio da 1200 euro: una **_fascia cardio corrisponde di fatto a una monoderivazione di ECG_**, ed è l'unico modo che avrai per conoscere la tua frequenza cardiaca istante per istante, con ritardi e imprecisioni trascurabili. Un sensore ottico restituirà nel migliore dei casi una passabile approssimazione del battito _medio_ alla fine della corsa, tanto meno imprecisa quanto minori sono stati intensità e variazioni di ritmo: insomma, _funzionerà (a stento) solo quando non ne avrai bisogno_.

Ancora una volta la scelta ricade su **Polar**, che le fasce cardio le ha inventate. La [Polar H10](https://amzn.to/2tKNNrB) non ha sensori di movimento o altri ammenicoli: fa UNA cosa, alla perfezione, è capace di registrare la sessione senza che tu ti debba portare orologio o smartphone dietro ed è anche molto molto comoda. E ricorda che ormai questi sensori sono universali: puoi usare fascia cardio Polar e orologio Garmin o Suunto, e viceversa.
